# Ukulele FAQ

Grupa powstała między innymi po to, by odpowiadać na niezliczone pytania początkujących adeptów ukulele. Niektóre z nich powtarzają się na tyle często, że zebraliśmy tutaj najczęstsze odpowiedzi. Pomimo tego, jeśli nie rozwialiśmy poniżej twoich wątpliwości, pytaj śmiało, a niniejszy tekst z czasem urośnie.

Pamiętaj: poniższe odpowiedzi pisaliśmy z myślą o początkujących, mogą więc zawierać dość kategoryczne sądy, które uznaliśmy za najwłaściwsze dla tej grupy grających.

## Ile muszę wydać na pierwsze ukulele?

Odpowiedź na to pytanie zmienia się z czasem, jako że coraz więcej instrumentów klasy "budżetowej" jest dostępnych w naszym kraju. W tej chwili absolutne minimum oscyluje w granicach 150 zł. Kupisz za to instrument, który nie będzie raczej miał pięknego dźwięku, ale powinien grać poprawnie, tzn. prawidłowo stroić na wszystkich progach. 

Absolutnie wystrzegaj się czegokolwiek w okolicach 100 zł i poniżej - chyba nikt jak dotąd nie był z takiego instrumentu zadowolony. Dotyczy to głównie dostępnej na Allegro chińszczyzny (niesławne "precyzyjnie wykonane" i "profesjonalne" ukulele), ale także np. ukulele pojawiąjących się okresowo w Lidlu.

Na naprawdę przyzwoite ukulele wydasz kilkaset złotych. I nie warto wydawać więcej na pierwszy instrument, wbrew tradycyjnej mądrości, że instrument kupuje się najlepszy na jaki cię stać. Wynika to z prostego faktu: na 100%, jeśli się wkręcisz, to nie poprzestaniesz na jednym ukulele i tak. Ale to pierwsze, niezbyt drogie, nie zmarnuje się wtedy - zostanie jako ukulele na imprezy, ogniska, wakacje i podobne okazje. A ty kupisz kolejne, z wyższej półki, mając już lepsze rozeznanie w temacie.

## Jakie są dobre marki ukulele?

Po pierwsze, za wszelką cenę trzymaj się z daleka od marek typowo budżetowych, znanych z najtańszych gitar (Skyway, Tenson, Dimavery).

Po drugie, raczej nie są godne polecenia marki typowo gitarowe, bo niekoniecznie ich doświadczenie przekłada się na dobre ukulele, za to wyrobiona marka jak najbardziej przekłada się na cenę. Ukulele Gibsona nie jest więc najlepszą inwestycją, choć możesz nim zaszpanować przed laikami.

Naprawdę dobre marki ukulele są związane od dawna z tym instrumentem. I laikom raczej nic nie mówią. 



## Jaki rozmiar ukulele na początek?

Sopran. Inne rozmiary mają swoje zalety, i jeśli wciągniesz się w ukulele, to zapewne w końcu zakupisz też inne (i droższe). Ale nie martw się, twój pierwszy, niedrogi sopran i tak się nie zmarnuje - zawsze będziesz potrzebował taniego i poręcznego ukulele na wyjazdy, ogniska, czy choćby do pożyczania znajomym.

## Ale dlaczego sopran? Jakie są cechy innych rozmiarów?

Jeśli już musisz się nad tym zastanawiać w tej chwili... Koncert i tenor są nieco większe, ale strojone tak samo, więc możesz rozważyć i taki zakup. Baryton to inna sprawa - inny strój, inny dźwięk, w praktyce inny instrument - nie zajmujemy się nim. 

Im większe ukulele, tym:

- łatwiej złapać chwyty, gdzie palce są blisko siebie (istotne, jeśli masz naprawdę duże palce)...
- ...ale za to trudniej przycisnąć struny na daleko położonych od siebie progach
- dźwięk jest głośniejszy, "pełniejszy", dłużej wybrzmiewa...
- ... ale zarazem mniej charakterystyczny dla kanonicznego brzmienia ukulele
- masz więcej wysokich dźwięków do wyboru w górze gryfu, i będą one lepiej brzmiały
- trudniej wrzucić instrument do plecaka
- jest drożej, i to nieproporcjonalnie drożej do wzrostu rozmiaru

W praktyce: najfajniej bawić się sopranem, profesjonaliści wybierają tenor z racji większych możliwości, a koncert jest pewnym kompromisem.

## Jakie klucze powinno mieć moje ukulele?

Masz dwie możliwości: klucze gitarowe i kołkowe.

## Czy potrzebuję stroika elektronicznego?

Niekoniecznie. Jest to wygodne, choć nie niezbędne - możesz go z powodzeniem zastąpić aplikacją na telefon. Ale jedno albo drugie na początku mieć musisz koniecznie.

Ukulele dość szybko się rozstraja, zwłaszcza, gdy jest nowe i struny się jeszcze nie dociągnęły. Ty zapewne stroić ręcznie jeszcze nie umiesz, a granie na źle nastrojonym to zabójstwo dla słuchu muzycznego.

## Jak nastroić moje ukulele?

gCEA, czyli strój "C" z wysokim G. Na ewentualne wariacje jeszcze przyjdzie czas. 

## Czy potrzebuję ukulele z litego drewna?

Nie. To nie jest dobry wybór na pierwszy, niezbyt drogi instrument. Lite drewno brzmi lepiej, owszem. Ale różnica w cenie jest nieproporcjonalna, a dodatkowo takie ukulele jest bardzo wrażliwe na temperaturę i wilgotność. 

Kup przyzwoite ukulele ze sklejki, albo nawet z tworzywa sztucznego. Na początku znacznie lepiej na tym wyjdziesz. 

## Czy potrzebuję nauczyciela?

Niekoniecznie. Gry na ukulele z powodzeniem można się nauczyć z materiałów dostępnych w Internecie, choćby z tutoriali na Youtubie -  świadczą o tym już miliony przykładów z całego świata.

Nie oznacza to jednak, że nauczyciel znacznie nie ułatwi i nie przyspieszy ci nauki. Z pewnością też zawsze warto od czasu do czasu spotkać się z kimś doświadczonym, popytać o kolejne kroki, wyeliminować błędy.

## Gdzie w sieci znaleźć materiały do nauki?

Na początek, najlepiej zobaczyć, a nie czytać. Szukaj na youtube.com materiałów pod hasłem "ukulele tutorial". Szczególnie zasłużony w tej dziedzinie jest Ukulele Mike. Na pewno znajdziesz coś dla siebie.

## Czy trzeba uczyć się nut i teorii muzyki?

Nie. Na początku zniecięci cię to tylko do dalszej nauki. Zacznij od akompaniamentu ze śpiewników znalezionych w Internecie. Przyjdzie pora, że zainteresowanie teorią przyjdzie samo.

















 
